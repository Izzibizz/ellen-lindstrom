[{
    "introtext": "Ellen är verksam som musikalartist, dansare, sångerska och skådespelerska sedan hon gick ut Balettakademien i Stockholm år 2003. Helt nyutexaminerad klev hon då rakt ut på samma scen som en av sina idoler – Petra Nielsen, i en av det årets stora musikalsatsningar – Stars.",
    "section1": "Året därpå blev hon upptäckt av Bill Goodson, koreograf (bl.a. till Michael Jackson, Diana Ross, Moulin Rouge i Paris samt, icke att förglömma, Digg-Loo Diggi-Ley med Herreys) som tog henne till Italien och en gigantisk TV-produktion – lördagsunderhållning på Rai Uno med öppen sluttid och världsartister som gäster.",
    "section2": "Sedan dess har Ellen stått kvar på scenen. Ofta i stora musikaler såsom The Producers på Chinateatern och Spamalot på Oscarsteatern. Senast sågs hon i succémusikalen Mitt om natten på Nöjesteatern i Malmö. Hon har spelat fars och sommarteater med Claes Malmberg och Eva Rydberg, krogshow med Magnus Uggla och medverkat i ett flertal revyer – bland annat Oscarsrevyn med Robert Gustafsson, Sanna Nielsen med flera. Ellen spelade i Magnus och Brasses återförening Muntergökarna på Chinateatern. Hon har också synts i svensk tv, bland annat som tävlande i lekprogrammet Doobidoo, i farsen Charley’s Tant samt som dansare i flera sammanhang.",
    "section3": "På senare år har Ellen också koreograferat en hel del, bl.a. Claes Malmbergs uppsättning av Jeppe på berget på Tjolöholms slotts sommarteater. Hon anlitas även som gästlärare i repertoar, auditionträning, theatre jazz m.m. på de stora utbildningarna (Balettakademien, Lunds dans och musikalgymnasium m.fl.).",
    "section4": "Sommaren 2025 står Ellen återigen på Eva Rydbergs nystartade scen Sundspärlan i Helsingborg, i farsen Spanska flugan. Och hösten 2025 ser vi henne i kultmusikalen Rocky Horror Show som spelas på Nöjesteatern, Malmö."
    }]